<!DOCTYPE html>
<html>
<body>
<h4>аялал</h4>
<p> 
    Толгой дотор ус буцалж буй мэт халуу шатаж, хэзээ мөдгүй дэлбэрэх гэж байгаа мэт урьд насандаа хэзээ ч мэдэрч байгаагүй өвдөлтийг туулж байхдаа золтой л дээд тэнгэрийн элч хүрч ирээд аваад яваач гэж бурхнаас гуйж, чөтгөртэй тохиролцчихсонгүй. Удалгүй нүд харанхуйлж ингээд л эрээнтэй, бараантай амьдралынхаа эцсийг үзэх цаг нь болсон байна гэдэгт хүлээн зөвшөөрөн, эсэргүүцэлгүй нүдээ аниад харанхуй гүний нам тайвныг гайхан, биширч дараагийн аялал маань намайг хааш нь дагуулахыг гайхан хүлээв.
Нүдээ аниад тайвширч, унтаад өгөв уу үгүй юу гэнэт л нүд нээгдэж, хэдхэн хормын өмнөх тэр их өвчин зовлон байгаагүй мэт болсон байв. Дэмий л хэсэг зуур юу болоод байгааг ойлгохгүй будлиж хэвтээд босохгүй бол юу болоод байгааг мэдэхгүй юм байна хэмээн өндийтөл би өөрийн нүдэндээ ч итгэсэнгүй. Хүний хоёр хөл минь ямаа ч юм уу, хонь ч юмуу сайн мэдэхгүй, ямар ч л гэсэн туурайгаар солигдсон байх аж. Айж балмагдсандаа шуудхан босоод гүйх гэтэл толгой хүнд оргиод илээд үзтэл хоёр эвэр ургасан байна. Галзуурахын даваан дээр байхад нөмрөгтэй нэгэн орж ирж миний өмнө хэсэг зогссоноо намайг хэд нугалахаар урттай, бор хуйлаасан цаас өгөөд алга болов. Хэдийгээр хөл минь хүнийх биш ч гар минь хэвээрээ байсанд нууцхан талархан хуйлаастай цаасыг нээж үзэв. Нэр, овог, гэр бүл, найз нөхөд, нүгэл, буян гээд намайг гэх бүхий л зүйлсийг бичсэн байх бөгөөд хамгийн сүүлийн мөрөнд нь “Таны үйлдсэн нүглийн тоо буяныхаа тоог давсан тул тамд тушаагдав. ” гэсэн байх аж.

</p>


</body>
</html>